Hop i havnen og spis en varm skål muslinger. Her er ti gode oplevelser i København lige nu
Ugen byder på jul i alle afskygninger, men der er også nok at tage sig til for alle, som hverken orker nisser eller gløgg. Var det noget med en omgang vinterbadning efterfulgt af en varm ret med muslinger? Eller vil du være klogere på Dostojevskij? Her er ti gode oplevelser i København lige nu.
Der er ingen grund til at kede sig i årets tredje decemberuge, som både byder på koldt vand og varme muslinger, østers i Frederiksberg Have og et julemarked på taget.

Her er ti gode oplevelser i – og lidt udenfor – København.
Bakkehuset er en del af Frederiksberg Museerne, og i bygningen fra 1670erne, som menes at være Frederiksbergs ældste, bliver der også julet.

Stedet gemmer på en særlig historie. Her, på Rahbeks Allé 23, sørgede ægteparret Kamma og Knud Lyne Rahbek for, at datidens tænkere og forfattere som Grundtvig, B.S. Ingemann, Johan Ludvig Heiberg, H.C. Andersen og Adam Oehlenschläger kunne mødes og diskutere verdens gang.

Siden 1925 har Bakkehuset eksisteret som museum – som en rekonstruktion af Rahbeks hjem. I løbet af december kan man desuden få en rundvisning og blive klogere på en række af de juletraditioner, som opstod i det 19. århundrede.

Adam Oehlenschläger skulle for øvrigt engang have udbrudt, at der »var en evig jul i Bakkehuset«. Det skyldtes efter sigende, at der altid stod en særlig julekage på bordet, når familien Oehlenschläger kom på besøg.
Jul i den gamle have
Helt frem til 2. januar holder Tivoli julefanen højt.

På lørdag 18. december bliver der skruet lidt ekstra op for højtiden, når Tivoli-garden går sin sidste parade for i år. Det sker klokken henholdsvis 13 og 15 og slutter ved H.C. Andersen Slottet. Her vil der være både engelske marcher og kendte julemelodier, fortæller Tivoli.

Læg hertil tre juleforestillinger for alle aldre. Dels Det Magiske Julebånd opført i Glassalen af Eventyrteatret, Crazy Christmas Cabaret og balletforestillingen Snedronningen i koncertsalen. Igen i år har dronning Margrethe stået bag scenografien og kostumerne, mens sangeren Oh Land står for musikken.
En tur på øen
Selvom Refshaleøen er blevet allemandseje, er der masser af områder, som byder på nye oplevelser. Byens Plantetorv, der åbnede i en gammel maskinhal tidligere i år, er et af de steder, der både rummer gammel industrihistorie, god stemning og grønne indslag.

Plantesalget er slut for i år, men til gengæld er der nu åbnet for et juleværksted, som finder sted hver lørdag og søndag. Her kan man købe de ingredienser, man skal bruge til dekorationen – for eksempel gran i mindre mængder, en julekugle, ler eller tørrede blomster.

Der er sat borde og bænke op, hvor man kan får klaret dekorationen, hvis der er plads, ligesom man kan købe et økologisk juletræ til både de små og lidt større hjem.


Dansk møbelkunst i 40 år
Snedkernes Efterårsudstilling (SE) fylder rundt i år, hvor det er præcis 40 år siden, at en række designere udstillede deres møbler i Helligåndshuset på Strøget og indstiftede en tradition, der stadig bliver holdt i hævd.

Fire årtier senere har udstillingen undertitlen »Tid, Takt og Tone«, som vises på Sophienholm Kunsthal i Kongens Lyngby med bidrag fra flere end 30 designere.

»At se på samtidens takt og tone i forhold til møbeldesign er utrolig vigtigt, da det ikke alene siger noget om de design- og miljømæssige krav, vi står overfor, men også noget om vores selvforståelse som møbelnation, en selvforståelse, som afspejler vores samtid og ikke fortiden,« udtaler formand for SE, Claus Bjerre.


