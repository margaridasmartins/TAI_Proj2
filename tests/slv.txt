V Mjanmarsku odložil súd ďalší verdikt v procese so Su Ťij
Laureátka Nobelovej ceny mieru Su Ťij sa rozsudok v súvislosti s obvineniami, že nelegálne doviezla a vlastnila vysielačky dozvie až 10. januára 2022.
Súd v Mjanmarsku, v ktorom moc prebrala vojenská junta, v pondelok opäť odložil vynesenie rozsudku v procese s väznenou líderkou opozície Aun Schan Su Ťij, týkajúcom sa tentoraz obvinenia z nezákonného dovozu a držby nelicencovaných vysielačiek a rušičiek signálu, informovala agentúra AFP.

Su Ťij (76) si mala v pondelok vypočuť rozsudok v súvislosti s obvineniami, že nelegálne doviezla a vlastnila vysielačky, ktoré u nej údajne našli počas domovej prehliadky v prvých hodinách po prevrate. Sudca však vynesenie rozsudku posunul na 10. januára.

Su Ťij by mohla stráviť vo väzení zbytok života
Ide pritom o jeden zo série procesov s mjanmarskou opozičnou predstaviteľkou, pre ktoré by mohla stráviť vo väzení zbytok života, píše AFP. V prípade, ak bude Su Ťij uznaná v tomto prípade za vinnú, hrozí jej trest odňatia slobody v trvaní až troch rokov.

Vodkyňu mjanmarskej opozície pritom už tento mesiac odsúdili na štyri roky väzenia za podnecovanie nepokojov a porušovanie opatrení proti šíreniu koronavírusu, čo sa stretlo so všeobecnou kritikou medzinárodného spoločenstva. Šéf junty Min Aun Hlain jej neskôr skrátil trest na dva roky a oznámil, že si ho odpyká v domácom väzení v hlavnom meste Nepjito.

Su Ťij je tiež obvinená z viacerých prípadov korupcie, pričom v každom jej hrozí 15 rokov odňatia slobody, ako aj z porušenia zákona o štátnom tajomstve.

Laureátka Nobelovej ceny mieru je vo väzbe, odkedy generáli pri prevrate 1. februára zosadili jej vládu, čím ukončili krátke obdobie demokracie v tejto juhovýchodoázijskej krajine. Celoštátne protesty proti prevratu vojenská junta krvavo potlačila. Podľa miestnej monitorovacej skupiny bolo zabitých vyše 1300 ľudí a ďalších viac než 11.000 osôb zadržali.
